Title: UHF Contest u OK2STV
Date: 2012-10-11
Author: OK2STV

Po delší odmlce způsobenou opravami a inovací starého zařízení pro 23cm 
jsem opět vyjel na Vysočinu. Zařízení teď chodilo výborně (otestováno 
ještě doma), ale můj optimismus se rychle ztratil po příjezdu na kótu 
krátce po poledni. Při nárazovém větru jsem se neodvažoval vylézt na 
stožár, takže jsem se rozhodoval zda to vzdám úplně, nebo počkám do 
rána.

Nakonec jsem se odvážil ke kaskadérskému výkonu až v 6 hodin večer a 
montáž paraboly 1,7m a transvertoru v 30m výšce dokončil až za úplné 
tmy! První spojení jsem zapsal do deníku o půl deváté večer. Za chvíli 
bylo moje nadšení opět zmrazeno zjištěním, že vítr opět zesiluje a v 
silných poryvech se zadírá průchozí ložisko, takže rotátor byl schopen 
točit pouze v rozsahu východ-jih a chvílemi se zablokoval úplně. 
Omlouvám se stanicím, kterým jsem musel odmítnout žádost o sked, ale 
nedalo se s tím nic dělat. A tak jsem paběrkoval až do 3.hodiny do 
rána.

Po krátkém spánku jsem to opět rozjel. Ráno se vítr se trochu zklidnil, 
rotátor se točil, ale začalo pršet (chvílemi dost) a mraky byly až na 
zem. Na 23cm to navzdory dešti chodilo, povedlo se i QSO s Matějem TM2W 
s celkem stabilním signálem, ale nevyšlo např.QSO s IQ1KW - v polovině 
spojení jsme se ztratili v šumu.

Měl jsem s sebou také zařízení na 47GHz, ale v tomto počasí byla ztráta 
času zkoušet nějaké spojení. Otázku jak a kdy sundat anténu po závodě 
vyřešilo počasí vstřícně tak, že vítr postupně zeslábl, přestalo pršet 
a když byla anténa dole, dokonce na chvíli vysvitlo slunce! Takže co 
dodat? Zařízení opět funguje, výsledek úměrný vynaloženému úsilí a 
možnostem, počasí klasicky závodní. Díky všem stanicím za trpělivost 
při skedech a na slyšenou v příší sezoně.

Petr OK2STV
