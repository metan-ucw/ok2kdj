Title: UHF Contest u OK2SIA a OK2STV
Date: 2009-10-18
Authors: OK2STV, OK2SIA

## OK2SIA

Nepovedlo se mi oživit zařízení na 24GHz a tak jsem prohrál 
jednu „koncovou“ elektronku vyrobenou ve Frenštátské pálenici. Nu což – 
zavinil to můj dvouletý vnuk, který v nestřeženém okamžiku vletěl do 
mého hamshacku a zašantročil někam spojku mezi vlnovodem a semirigidem 
a protože (jako obvykle) jsem zařízení dokončoval na poslední chvíli 
(jako obvykle), neměl jsem v pátek před závodem šanci spojku najít. 
Kamarádi amatéři si o tom myslí ledacos, ale je to pravda. Zatímco Petr 
OK2STV montoval 1,2 a 47GHz na 30. metrový stožár, já montoval 90cm 
parabolu pro 10GHz a 1,4m parabolu pro 13cm na šestimetrový stožár na 
boudě. Instalace na tento stožár má tu výhodu, že se stožár přímo otáčí 
volantem, ale o přesnosti indikace nastaveného směru jsem si musel 
nechat jen zdát. A dole v boudě jsem měl pracoviště. Výsledky nic moc. 
Víceméně jako obvykle jsem pracoval z pozice rozdávajícího body. Prostě 
musím konečně dodělat těch 24 GHz a trochu se podívat na 10GHz. Nějak 
málo „šumělo“. Ale největší problém byl s větrem. Dělal si se mnou u 
toho volantu co chtěl, protože na stožáru byla hustě síťovaná parabola 
1,4m a ještě 7el. QUAD pro 2m. Takže mi hodně spojení i uteklo, zvlášť 
na 10GHZ. Snad se počasí příští rok na amatéry udobří.

A co zajímavého na závěr? Hned za ohradou byli CB-čkáři, kteří měli 
také nějaké závody. Spali sice ve stanech ale měli tam namontovaného 
bufíka. Když ho v noci startovali, měl jsem dojem, že startuje za 
plotem nějaký tryskáč, takový to byl rachot.

Jo a byli se na nás podívat amatéři z OK2R, kteří vysílali z vedlejšího 
kopce, se kterými jsme si přátelsky pomohli navzájem zkontrolovat obsah 
a výkon koncových flašek, přestože jsme vysílali na tranzistory.

## OK2STV

Jako obvykle jsme přijeli na kótu s mírným zpožděním, takže instalaci 
1,7m paraboly na 30m stožár jsem dokončil až těsně před závodem. 47GHz 
zařízení se mi nedařilo namontovat do pracovní polohy, instalaci jsem 
musel odložit na ráno. Murphy (nebo skleróza) způsobili, že jsem audio 
filtr s redukcí na sluchátka nechal doma, takže jsem byl schopen 
poslouchat pouze na reproduktor. Rozjel jsem závod, ale podmínky večer 
nebyly nic moc. Ráno se podmínky zlepšily, zvedl se také západní vítr a 
to tak, že rotátor nebyl schopen otočit parabolu na západ proti větru. 
Později šlo točit pouze "východ" +-50°, takže většina DXů, které jsem 
dělával ze západu pro mne zůstaly nedostupné. Dopoledne jsem proto 
využil k instalaci 47GHz zařízení na příhradový stožár do výšky 10m na 
výložník podobně, jako jsou montovány mikrovlnné datové spoje.

Ze země je tam bohužel trochu omezený výhled pro mikrovlny kvůli 
profilu terénu a stromům. Po vyřešení mechanických problémů se nakonec 
podařilo zařízení namontovat, bohužel až v 11 hodin dopoledne.K 
ovládání azimutu jem použil TV rotátor, který sice neměl vůli, ale 
točil se příliš rychle pro tak přesné směrování a také odečítání polohy 
bylo dost hrubé. Do budoucna je to ještě otázka úprav. Nicméně jsem byl 
schopen kdykoliv vysměrovat polský maják z JO80JG, který hrál 579 na 
vzdálenost 83km. Elevaci zajišťoval satelitní aktuátor (táhlový motor 
se šroubovicí), se kterým jsem byl schopen nastavit elevaci na desetiny 
stupně. První spojení bylo s SP6GWB, SSB oboustranně 59+!! S OK2QI se 
spojení ze začátku nedařilo. Franta nakonec i v silném větru otevřel 
okno a po chvíli už to bylo 589, ale z trochu jiného směru, než původně 
předpokládal. Bohužel nevyšlo spojení s OK1FPC - mám tím směrem 
převýšení asi 20m + les, a bohužel ani s OK1IA - směrem na Krkonoše 
bylo v tu chvíli úplně černo. Doufám, že příště to vyjde. Díky všem za 
trpělivost a spojení a kolegům z OK2OAS za poskytnutí jejich QTH. 
Příští sezonu pojedu z výšky 20m, tak snad se zadaří více. QSO.

