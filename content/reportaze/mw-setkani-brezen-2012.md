Title: MW setkání březen 2012
Date: 2012-03-17

Tentokrát se v místnostech OK2KDJ sešlo asi 20 účastníků, což je již
ustálený počet vyhovující našim prostorám. Hotových funkčních zařízení
bylo tentokrát k vidění poskrovnu, vyjimku tvořil Víťa OK2BPB, který
přivezl svoje kompletní zařízení na 10GHz. Někteří se přišli pouze
podívat a „vymlátit prázdnou slámu“ – i to je zapotřebí, podstatná
většina  však se amatérů se snažila využít přivezenou měřicí techniku.

Díky  Jendovi OK2MOA z firmy MudrochLabs s.r.o, který dovezl signální
generátor, spektrální analyzér a vektorový analyzér, se po 9. hodině
rozběhlo měření. Dík patří také Petrovi OK2ULQ, který přivezl
Sitemaster. A tak se měřily a nastavovaly  hlavně filtry a jejich 
charakteristiky, na pořadu byla i dolní ropust a širokopásmový 
ozařovač. Tady bylo „pracoviště“ Mirka OK2UYZ, Edy OK2BPR a Pavla
OK2VJC a ostatních.

Jako velmi užitečný se ukázal miniaturní tovární 7-stupňový dutinový
filtr, pravděpodobně z nějakých internetových datových zařízení, s
původní frekvencí 2,65 GHz, který po opatrném rozebrání a vyčištění
ladicích šroubků od laku, bylo možno bez problémů přeladit na
amatérskou frekvenci 2320 MHz. Parametry byly i po přeladění výborné –
průchozí útlum cca -1,3 dB, stopband přes -65 dB. Kromě toho se Jirka
OK2POI a Mirek OK2SIA přesvědčili, že když dva dělají totéž, i výsledek
je (někdy) téměř stejný. Oba měřili výkon svých LO 12GHz podle DB6NT
a u obou  se naměřilo 16,6 a 16,7dBm výkonu, hi. Dále ještě proběhlo
kontrolní měření výstupního výkonu kmitočtových ústředen DFS-1201
(OK2POI) a MTS-1500 (OK2STV) v pásmu 11,5 GHz s výsledkem 16,5dBm a
15,7 dBm, což je dostatečná rezerva pro použití jako LO transceiveru
THALES pro 24 GHz i pro další podobné aplikace.

Co dodat – pokud se nám tuto tradici našeho radioklubu podaří udržet,
doufáme, že k nám někdy zavítají i další sousední VKV amatéři, možná i
naši sousedi z OM (mají to blíže než z OK1). Tentokrát přišli i
„kovaní“ KVisti, kteří se zájmem sledovali, co tato technika obnáší.

Na závěr musíme poděkovat hlavně Jendovi a jeho firmě, který ochotně
přivezl zařízení, měřil na něm a hlavně doporučoval jak dál
pokračovat. Předvedl nám také jeden jejich výrobní produkt, který by
mohl zajímat alternativní poskytovatele internetu. Jednalo se o
duplexer pro pásmo 5,6 GHz, který umožňuje např. připojení dvou
zařízení na jednu anténu a případně další kombinace mikrovlnných
datových zařízení, což ve výsledném efektu snižuje vzájemné rušení a
znásobuje možné  přenosové kapacity datových spojů. Impozantní byly
naměřené hodnoty (např stopband přesahující 100dB apod.). Eventuální
dotazy můžete směrovat na email info@mudrochslab.sk.

Jak dál? Příští setkání a měření plánujeme na podzim asi v polovině 
listopadu. Bližší termín včas oznámíme na našem webu, stačí se jen sem 
tam se podívat.
