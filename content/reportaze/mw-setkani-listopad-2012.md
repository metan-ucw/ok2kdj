Title: MW setkání listopad 2012
Date: 2012-11-21

Kromě místních a stálých účastníkú z Vysočiny přijeli poprvé také
amatéři z OM a to od Senice a velmi se jim to líbilo. Díky ochotě
Zdeňka OK1DFC, který s sebou vzal spektrální analyzér, kalibrované
odbočnice a Sitemaster, jsme mohli proměřovat výkony a spektrum do 50
GHz. A tak se začalo měřit.

Jako první začal Petr OK2STV. Proměřoval PA na 13cm (upravený NEC
původně na 2170MHz) s výkonem okolo 100W. PA měl vyvedenou vnitřní
odbočnici na přímý a odražený výkon, což se přímo nabízelo doplnit
usměrňovač a trimr, výstupní ss signál vyvést kablíkem a výkon měřit 
pohodlně na KV wattmetru s velkým budíkem. PA byl původně určen pro 
napájení 31V a tak dával při 27V o něco menší lineární výkon (90W)
což bylo i tak uspokojivé.

Eda OK2BPR tentokrát měřil SMD filtry na 2,9GHz, které potřeboval do
svých MW násobičů. Zajímavé bylo použití šumové diody a širokopásmového
zesilovače jako levného trackingového generátoru pro měření propustné
charakteristiky filtrů. Edův prototyp naletovaný na oboustranném
tišťáku ukázal, že tato jednoduchá metoda je pro běžné měření
použitelná. Bohužel šumový výkon byl ještě relativně nízký, silně se
měnil při dotyku na napájecí dráty a nad 1GHz šum padal strmě dolů. Pro
seriozní práci by to rozhodně chtělo standardní mikrovlnnou mechaniku,
tj. krabičku z pocínovaného plechu s víkem a dnem, teflonový tišťák,
SMA konektory atd.

Mirek OK2SIA přinesl otestovat zařízení na 10GHz. Měřil se
výstupní výkon: Naměřeno 0,55W - měřilo se před vstupem do relé,
konstrukce neumožňovala měřit přímo na ozařovači. Pak ale ještě
vyšrouboval propojku (asi 5cm dlouhou zhotovenou z tenkého, ale
značkového semirigidu) mezi relém a koncovým stupněm a ejhle, na této
propojce se ztrácí přes 2dB výkonu. Přímo na PA měl 0,7W. To jste měli
vidět ten jeho protáhlý obličej. Hi… Ale je to i zkušenost pro ostatní
konstruktéry MW zařízení.

Svůj homemade transvertor pro 23cm přivezl i OK2BZW. Naměřené hodnoty
byly pozoruhodné.

Také OK2UKG byl se svými zařízeními – VCO pro majáky 6 a 9cm a 
s naměřenými hodnotami spokojen.

OK2STV přinesl filtry nachystané na transvertory 28/144 a 28/432 MHz a
to 3-obvodový TOKO filtr pro 2m a 2-obvodové helicaly pro 70cm,
naletované zkušebně na oboustrannem  tišťáku. Kontrolovaly se parametry,
zda odpovídají katalogovým  hodnotám. Měřený filtr TOKO byl výborný,
jen svou šířkou neobsáhl  celý 2m rozsah (pro transvertory na závody to
ale není na závadu). 70cm helicaly měly standardní parametry vzhledem k
svým rozměrům, jen vytištěný údaj parametrů na letáčku se ukázal poněkud
nadnesený -  průchozí útlum 1,2dB (naměřeno 2,6dB) rozsah 410-450 MHz
(410 MHz už nešlo naladit, ale na 432 byl OK).

Dík patří také Honzovi OK2UFY, který přinesl zcela nový kombinovaný 
spektrák s vestavěným trackingem, který se perfektně hodil na měření 
filtrů i spektra. Byl sice „jen“ do 1,5GHz, ale zato vykazoval 
bezkonkurenční poměr cena/výkon+využití. A pro amatéry se zvláštním 
apetitem (nejmenovaný OK2BPR) jsme přichystali velkou a hlubokou 
bednu, kde bylo co vybírat, jak vidět z fota. Ostatní účastníci pak 
využili čas odbornými diskusemi a poznatky z činnosti na SHF pásmech. 
Je jen škoda, že tato měření nevyužilo více amatérů pro kontrolu svých 
zařízení, byl na to čas i technika, diskutující nazvali tento meeting 
"setkání spektráků".

Největší dík opět patří Zdeňkovi OK1DFC, který znovu přivezl vynikající 
měřicí techniku a svými fundovanými radami při měření pomohl k řešení 
technických problémů. Děkujeme všem amatérům za účast a příští rok 
nashledanou.

Za OK2KDJ  
Petr OK2STV, Mirek OK2SIA a Milan OK2BZE


